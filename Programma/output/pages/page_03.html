
<!DOCTYPE html
  PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html><head><meta http-equiv="content-type" content="text/html; charset=UTF-8"></meta><link rel="stylesheet" type="text/css" href="custom.css"></link><title>Doelstellingen</title></head><body><section class="geen"><p class="heading_1" id="d3e636">Doelstellingen</p><section class="geen"><p class="heading_2" id="d3e644">Inleiding</p><p>De doelen voor het oppervlaktewater hebben een chemische en een ecologische component. De goede chemische toestand voor oppervlaktewaterlichamen wordt uitsluitend bepaald door Europees vastgestelde milieukwaliteitseisen die zijn vastgelegd in de Richtlijn prioritaire stoffen (2008/105/EG). De goede ecologische toestand wordt bepaald door biologische soortgroepen. Om de goede ecologische toestand te bereiken dienen ook specifieke verontreinigende stoffen en de algemeen fysisch-chemische parameters goed te zijn. Hiervoor zijn landelijk doelen vastgesteld. Voor kunstmatige en sterk veranderde waterlichamen geldt dat niet de goede ecologische toestand bereikt hoeft te worden, maar een daarvan afgeleide goed ecologisch potentieel. De biologische- en bijbehorende fysisch-chemische doelen voor sterk veranderde en kunstmatige waterlichamen zijn in het stroomgebied bepaald, uitgaande van de landelijke doelen.</p><p>De doelen voor grondwaterlichamen hebben een chemische en een kwantitatieve component. Voor de grondwaterlichamen zijn Europese kwaliteitsnormen voor nitraat en gewasbeschermingsmiddelen Europees vastgesteld. Voor een aantal andere stoffen zijn aanvullend daarop drempelwaarden voor de grondwaterkwaliteit vastgesteld. Voor grondwaterkwantiteit geldt de algemene eis dat er evenwicht is tussen onttrekking en aanvulling en zijn overige aspecten uitgewerkt in nationale doelen.</p><p>De beschermde gebieden moeten voldoen aan alle gestelde doelen, voor zover niet anders bepaald in de communautaire wetgeving waaronder het betrokken gebied is ingesteld.</p><p>De goede toestand dient uiterlijk in 2015 bereikt te zijn, maar hierop is uitzondering mogelijk. Dit hoofdstuk gaat ook in op de uitzonderingsbepalingen. Bijvoorbeeld indien de doelen naar verwachting niet in 2015, maar pas later kunnen worden bereikt.</p><p>Met dit hoofdstuk wordt invulling gegeven aan bijlage VII, deel A, punt 5 en deel B, punt 1, KRW.</p></section><section class="geen"><p class="heading_2" id="d3e671">Methode</p><section class="geen"><p class="heading_3" id="d3e679">Oppervlaktewater</p><section class="geen"><p class="heading_4" id="d3e687">Natuurlijke wateren</p><p>Stoffen en milieukwaliteitseisen voor de chemische toestand zijn overgenomen uit de Richtlijn prioritaire stoffen (<a href="http://eur-lex.europa.eu/LexUriServ/LexUriServ.do?uri=OJ:L:2008:348:0084:0097:en:PDF" target="_blank">2008/105/EC</a> [15]). Het gaat hier om 33 prioritaire stoffen en stofgroepen en 8 stoffen van andere EU-richtlijnen, waaronder enkele gewasbeschermingsmiddelen. De Richtlijn prioritaire stoffen is in 2013 aangepast (<a href="http://eur-lex.europa.eu/LexUriServ/LexUriServ.do?uri=OJ:L:2013:226:0001:0017:EN:PDF" target="_blank">2013/39/EU</a> [16]). Op grond van nieuwe wetenschappelijke inzichten zijn daarbij voor enkele stoffen de doelen uit 2008 gewijzigd. Dit geldt voor anthraceen, gebromeerde diphenylethers, fluor antheen, lood en loodverbindingen, naftaleen, nikkel en nikkelverbindingen, en de groep van polycyclische aromatische koolwaterstoffen (PAK’s). Ook zijn er nieuwe stoffen met Europese milieukwaliteitseisen toegevoegd. Het betreft dicofol, perfluoroctaansulfonzuur en zijn derivaten (PFOS), quinoxyfen, dioxines en dioxineachtige verbindingen, aclonifen, bifenox, cybutryne (irganol), cypermethrin, dichloorvos, hexabroomcyclododecaan (HBCD), som heptachloor en cis- en trans- heptachloorepoxide en terbutryn. Tenslotte heeft de Europese Commissie een aantal stoffen aangewezen als ubiquitair (of ‘alomtegenwoordig’). Dit zijn stoffen waarvan de productie of het gebruik al is verboden, maar die vanwege persistentie nog lang in het milieu zullen voorkomen. Van de lijst stoffen uit 2008 zijn dit gebromeerde diphenylethers, kwik en kwikverbindingen, de groep PAK’s en tributyltinverbindingen. Van de nieuw toegevoegde stoffen zijn het PFOS, dioxines en dioxineachtige verbindingen, HBCD en som heptachloor en cis- en trans-heptachloorepoxide.</p><p>In dit stroomgebiedbeheerplan wordt rekening gehouden met de gewijzigde milieukwaliteitseisen voor de al in 2008 aangewezen stoffen. Dit is gedaan om de opgave vanaf 2016 te bepalen. Nieuwe stoffen worden al wel gemeten, maar de milieukwaliteitseisen worden pas bij de beoordeling in de plannen van 2021 meegenomen.</p><p>Doelen voor de ecologische toestand zijn beschreven per watertype. Hierbij is onderscheid gemaakt tussen hydromorfologische kenmerken van het watertype, biologische kwaliteitselementen en daarvan afgeleide fysisch-chemische parameters volgens bijlage V KRW. De biologische kwaliteit wordt uitgedrukt in een ecologische kwaliteitsratio (EKR) middels een maatlat met de schaal 0-1. De EKR drukt voor algen, waterplanten, macrofauna en vissen de afstand uit tot de referentiesituatie (1). Er zijn vijf klassen ontwikkeld voor het beschrijven van de toestand van een oppervlaktewaterlichaam. De ondergrens van de klasse goed (Goede Ecologische Toestand, GET) beschrijft met een EKR van 0,6 de minimaal te bereiken doelstelling. Daaronder zijn de klassen matig (0,4-0,6), ontoereikend (0,2-0,4) en slecht (0-0,2).</p><p>Hydromorfologische parameters, zoals stroming, diepte en structuur van de oever, zijn uitgewerkt om invulling te geven aan de kenmerken hydrologisch regime, morfologie en riviercontinuïteit van bijlage V KRW. Hiermee zijn de typen beschreven en met de kwantitatieve invulling en bijbehorende weegfactoren kan worden vastgesteld of een waterlichaam zich in de zeer goede toestand bevindt. De doelen van de algemeen fysisch-chemische parameters zijn afgeleid van de biologie: op basis van meetgegevens en berekeningen is nagegaan welke bandbreedte van de fysisch-chemische parameters past bij de klassen die zijn onderscheiden voor de biologische kwaliteitselementen.</p><p>De beschrijving van de doelen gaat uit van bijlage V KRW en de nadere uitwerking in het Europese <a href="https://www.waterkwaliteitsportaal.nl/documenten/december2015publiek/SGBP2/GuidanceNo13-Classification_of_Ecological_Status.pdf" target="_blank">richtsnoer</a> [17]. Meer informatie over de wijze waarop de maatlatten per watertype in Nederland tot stand zijn gekomen is te vinden in achtergronddocumenten.</p><p>De biologische- en fysisch-chemische doelen van de watertypen wijken deels af van het stroomgebiedbeheerplan 2009. Dit komt doordat meer harmonisatie van de ambitie van biologische kwaliteitselementen tussen lidstaten met vergelijkbare watertypen heeft plaatsgevonden; de <a href="http://eur-lex.europa.eu/legal-content/NL/TXT/?uri=OJ:L:2013:266:TOC" target="_blank">tweede fase van de intercalibratie</a> [18] van biologische doelen is in 2013 afgerond. Verder bleek uit een nationale evaluatie van de ecologische maatlatten dat aanpassing wenselijk was voor een betere aansluiting op de wijze waarop werd gemeten en voor het verhogen van de gevoeligheid voor de uitgevoerde maatregelen. Tenslotte zijn verbeterde wetenschappelijke inzichten en nieuwe meetgegevens gebruikt, waardoor de afstemming tussen de biologie en de algemene fysische-chemie kon worden verbeterd. De verschillen met de maatlatten van 2009 zijn beschreven in een <a href="https://www.waterkwaliteitsportaal.nl/documenten/december2015publiek/SGBP2/Verschillendocument_KRW_maatlatten_SGBP1_SGBP2.pdf" target="_blank">verschillendocument</a> [19].</p><p>Ieder waterlichaam is gekoppeld aan een watertype en de doelen van dat type zijn daarmee van toepassing voor het waterlichaam.</p><p>Naast biologie, hydromorfologie en fysische-chemie maken ook specifieke verontreinigende stoffen deel uit van de ecologische toestand. De doelen voor deze stoffen zijn gelijk voor alle waterlichamen. De selectie van stoffen is gebaseerd op een schema, waarbij rekening is gehouden met stofeigenschappen en het gebruik (<a href="https://www.waterkwaliteitsportaal.nl/documenten/december2015publiek/SGBP2/Richtlijnen_monitoring_oppervlaktewater_Europese_Kaderrichtlijn_water-2006.pdf" target="_blank">Richtlijn monitoring oppervlaktewater</a> [20]). De lijst van 160 stoffen en stofgroepen die is gebruikt bij het stroomgebiedbeheerplan 2009 is in 2012 <a href="https://www.waterkwaliteitsportaal.nl/documenten/december2015publiek/SGBP2/RIVM_Specifieke_verontreinigende_en_drinkwaterrelevante_stoffen_onder_de_KRW.pdf" target="_blank">geëvalueerd</a> [21]. Ruim 70 van deze stoffen zijn in de afgelopen jaren niet of slechts een enkele keer aangetroffen of de gemeten gehalten zijn dusdanig laag dat ze geen risico voor de mens en het ecosysteem opleveren en dus voldoen aan de doelstelling van het Nederlandse stoffenbeleid. Deze stoffen zijn niet meer opgenomen. Daarnaast worden enkele specifieke verontreinigende stoffen (dioxineachtige PCB’s, dichloorvos en de som heptachloor en cis- en trans- heptachloorepoxide) vanaf 2018 als nieuwe prioritaire stof gemonitord. Deze zijn daarom niet in het oordeel voor de specifieke verontreinigende stoffen opgenomen, maar wel apart beoordeeld gebruik makend van de nieuwe milieukwaliteitseisen.</p><p>In de periode 2011 - 2014 is een analyse uitgevoerd voor kandidaat specifieke verontreinigende stoffen als onderdeel van de risicobeoordeling volgens artikel 5, KRW. Daarbij zijn metingen uitgevoerd van amidotrizoinezuur, carbamazepine, di-isopropylether, metformine en metoprolol. Voor het medicijn carbamazepine is van de 208 metingen op 58 locaties verspreid over Nederland tweemaal een concentratie boven het voorlopige doel gemeten, Voor de overige kandidaat specifieke verontreinigende stoffen liggen gemeten concentraties ver onder de voorlopige doelen. Op grond hiervan zijn er geen stoffen toegevoegd als specifieke verontreinigende stof.</p><p>De beoordeling van de toestand is uitgevoerd met de chemische- en ecologische doelen die op 22 december 2015 via aanpassing van de regelgeving van kracht worden, om een zo goed mogelijk beeld van de resterende opgave te verkrijgen. Vanaf die datum zijn de doelen ook formeel geldend voor de vigerende planperiode. Tot 22 december 2015 zijn de doelen van het in 2009 vastgestelde Besluit kwaliteitseisen en monitoring water en de onderliggende ministeriële regeling monitoring van toepassing.</p><p>Afwijking van de doelen voor biologie en algemene fysische chemie is mogelijk als een waterlichaam de status kunstmatig of sterk veranderd heeft. Daarnaast kan voor deze doelen, en voor de doelen voor chemie en de specifieke verontreinigende stoffen gebruik worden gemaakt van een uitzondering (paragraaf 2.2.4).</p></section><section class="geen"><p class="heading_4" id="d3e754">Sterk veranderde en kunstmatige wateren</p><p>Voor wateren die zijn aangemerkt als kunstmatig of sterk veranderd is een aangepaste ecologische doel van toepassing. Dit geldt voor de biologische kwaliteitselementen en de algemene fysisch-chemische parameters en niet voor de chemische toestand en de specifieke verontreinigende stoffen onder de ecologische toestand.</p><p>De doelen worden op dezelfde maatlat als die voor de meest gelijkende natuurlijke watertypen uitgezet, zodat de afstand van het Goed Ecologisch Potentieel (GEP) tot het GET inzichtelijk blijft. Er zijn twee methoden toegepast om het GEP af te leiden, te weten de methode volgens het Europese <a href="https://www.waterkwaliteitsportaal.nl/documenten/december2015publiek/SGBP2/GuidanceNo4-Heavily_modified_water_bodies.pdf" target="_blank">richtsnoer</a> [10] die uitgaat van de referentiesituatie en een alternatieve methode gebaseerd op de huidige toestand en mitigerende maatregelen. De methoden zijn nader uitgewerkt in de <a href="https://www.waterkwaliteitsportaal.nl/documenten/december2015publiek/SGBP2/HandreikingMEP-GEP.pdf" target="_blank">Handreiking MEP-GEP</a> [11]. Kern van beide benaderingen is dat rekening wordt gehouden met de ecologische effecten van onomkeerbare (hydromorfologische) ingrepen. Beide methoden leiden in principe tot hetzelfde ambitieniveau.</p><p>Voor kunstmatige sloten en kanalen hebben de waterbeheerders gezamenlijk een <a href="https://www.waterkwaliteitsportaal.nl/Error/General?aspxerrorpath=/documenten/december2015publiek/SGBP2/Omschrijving_MEP&amp;maatlatten_sloten&amp;kanalen_2015-2021.pdf" target="_blank">studie</a> [9] laten uitvoeren waarbij het ecologisch potentieel en de bijbehorende maatlatten voor biologie en algemeen fysisch- chemische parameters zijn uitgewerkt. Hierbij is gebruik gemaakt van deelmaatlatten van natuurlijke watertypen, maar de ambitie is afgeleid van meetgegevens van de mooiste sloten en kanalen in Nederland, rekening houdend met het gebruik.</p><p>De verdere werkwijze bij de beschrijving van de doelen is gelijk aan die voor de <a href="https://www.waterkwaliteitsportaal.nl/documenten/december2015publiek/SGBP2/GuidanceNo13-Classification_of_Ecological_Status.pdf" target="_blank">natuurlijke watertypen</a> [17]. Bij het vaststellen van de GEP-waarden voor de algemeen fysisch-chemische parameters is de biologie leidend. GEP-waarden voor algemeen fysisch-chemische parameters zijn zo veel mogelijk afgeleid op basis van een werkelijk waargenomen relatie tussen de algemeen fysisch-chemische parameters en de biologische toestand.</p><p>De kwaliteit van wateren die niet als waterlichaam zijn aangemerkt kan ook worden gevolgd en beoordeeld. Doelen voor deze wateren zijn in ieder geval nodig bij het nemen van besluiten (lozingen en fysieke ingrepen). In dat geval vormen de getalswaarden van bovenvermelde doelen voor de chemische toestand en de specifieke verontreinigende stoffen het vertrekpunt. De overige parameters kennen een gebiedsspecifieke invulling. Hiervoor wordt gebruik gemaakt van een <a href="https://www.waterkwaliteitsportaal.nl/documenten/december2015publiek/SGBP2/STOWA-Handleiding_doelafleiding_overige_wateren.pdf" target="_blank">uniforme werkwijze</a> [22].</p></section><section class="geen"><p class="heading_4" id="d3e796">Achteruitgang van de toestand</p><p>De KRW verlangt dat de toestand van oppervlakte- en grondwaterlichamen niet achteruitgaat. Van een achteruitgang is sprake als de toestand van een stof of parameter in een waterlichaam een klasse daalt. Indien de toestand reeds in de slechtste klasse verkeert (en een klasse dalen dus niet mogelijk is), is iedere significante verslechtering van de kwaliteit (concentratie of EKR-waarde) niet toegestaan. Alle waterlichamen worden hierop eens per planperiode (zes jaar) getoetst. De toetsing op ‘geen achteruitgang’ is nader uitgewerkt voor <a href="https://www.waterkwaliteitsportaal.nl/documenten/december2015publiek/SGBP2/Richtlijn_KRW_monitoring_en_protocol_toetsen_en_beoordelen-2014.pdf" target="_blank">oppervlaktewater</a> [23] en <a href="https://www.waterkwaliteitsportaal.nl/documenten/december2015publiek/SGBP2/Protocol_toestand_en_trendbeoordeling_grondwaterlichamen.pdf" target="_blank">grondwater</a> [24].</p><p>Specifiek voor waterlichamen waarin een waterwinlocatie is gelegen geldt dat lidstaten zorg moeten dragen voor de nodige bescherming met de bedoeling de achteruitgang van de kwaliteit daarvan te voorkomen, teneinde het niveau van zuivering dat voor de productie van drinkwater is vereist, te verlagen.</p><p>Daarnaast is ‘geen achteruitgang’ al onderdeel of uitgangspunt voor het bestaande milieubeleid. Dat wordt zo veel als mogelijk voortgezet. Dat betekent bijvoorbeeld dat bevorderd wordt dat lozingen indien mogelijk verplaatst worden naar minder kwetsbare waterlichamen. En dat schadelijke milieuvreemde stoffen waar mogelijk vervangen worden door andere stoffen met een vergelijkbare werking en minder schade aan het watermilieu. In deze gevallen is in feite dus geen sprake van ‘achteruitgang’. Voor water bestemd voor de bereiding van drinkwater stelt de KRW dat maatregelen worden genomen met de bedoeling om achteruitgang te voorkómen, teneinde het niveau van zuivering te verlagen.</p></section></section><section class="geen"><p class="heading_3" id="d3e824">Grondwater</p><p>De doelen voor grondwater worden getoetst op zes onderdelen. Drie daarvan hebben een algemeen karakter en worden uitgevoerd op het niveau van het gehele grondwaterlichaam:</p><p>Drie doelen worden voor specifieke gebieden opgesteld:</p><p>Zowel voor kwantiteit als voor kwaliteit wordt de algemene toestand bepaald door de algemene onderdelen (1, 2 en 3). De doelen voor de specifieke gebieden (4, 5 en 6) leveren aandachtspunten op die ook doorwerken in de formulering van maatregelen. Deze werkwijze is mede ingegeven door de keuze om grote grondwaterlichamen aan te wijzen, in plaats van ruimtelijke eenheden die aansluiten op de specifieke testen.</p><p>De algemene kwantitatieve toestand van een waterlichaam wordt bepaald aan de hand van de onderdelen 1 en 3. Indien op ten minste één van deze onderdelen slecht wordt gescoord, dan is de kwantitatieve toestand ontoereikend. Dit bepaalt de basiskleur van de gehele grondwaterlichamen van de resultaatkaarten. Indien deze toestand goed is en de onderdelen 4 en/of 5 niet, dan wordt dit aangegeven voor de specifieke gebieden waar dit geldt.</p><p>De algemene chemische toestand (onderdeel 2) betreft stoffen met een Europees vastgestelde kwaliteitsnorm (nitraat en gewasbeschermingsmiddelen conform de Grondwaterrichtlijn (2006/118/EG)) of een nationaal opgestelde drempelwaarde (chloride, fosfor, nikkel, arseen, cadmium en lood). Een grondwaterlichaam voldoet niet wanneer in meer dan 20 procent van de meetpunten de kwaliteitsnorm of drempelwaarde wordt overschreden. Dit onderdeel bepaalt de basiskleur van de resultaatkaarten. Voor de drie regionale doelen (onderdelen 4, 5, 6) wordt bepaald of de voor de specifieke gebieden geldende doelen behaald worden. Als de algehele chemische toestand voldoet, maar het oordeel voor een regionaal doel negatief is, dan wordt dit apart aangegeven op de resultaatkaart.</p><p>Daarnaast wordt onderzocht of er sprake is van een significante en aanhoudend stijgende tendens van de concentratie van verontreinigende stoffen ten gevolge van menselijke activiteiten. In de komende jaren wordt gewerkt aan verdere harmonisatie van de trendanalyse.</p><p>De werkwijze voor de beoordeling van de doelen voor grondwater in artikel 4 en bijlage V KRW is gebaseerd op een Europees <a href="https://www.waterkwaliteitsportaal.nl/documenten/december2015publiek/SGBP2/GuidanceNo18-Groundwater_status_and_Trend_assessment.pdf" target="_blank">richtsnoer</a> [25] en nationaal nader uitgewerkt in een <a href="https://www.waterkwaliteitsportaal.nl/documenten/december2015publiek/SGBP2/Protocol_toestand_en_trendbeoordeling_grondwaterlichamen.pdf" target="_blank">protocol</a> [24]. De methodiek voor de bepaling van drempelwaarden is beschreven in <a href="https://www.waterkwaliteitsportaal.nl/documenten/december2015publiek/SGBP2/RIVM-Drempelwaarden_in_grondwater-voor_welke_stoffen.pdf" target="_blank">rapport</a> [26] en <a href="https://www.waterkwaliteitsportaal.nl/documenten/december2015publiek/SGBP2/RIVM-Advies_voor_drempelwaarden.pdf" target="_blank">advies</a> [27] van het RIVM. In 2011 zijn de achtergrondconcentraties van enkele stoffen opnieuw bepaald en is <a href="https://www.waterkwaliteitsportaal.nl/documenten/december2015publiek/SGBP2/RIVM-Methodiekontwikkeling_drempelwaarden_grondwater.pdf" target="_blank">onderzoek</a> [28] gedaan naar de hoogte van de factor voor afbraak en verdunning. Op basis hiervan zijn de drempelwaarden herzien.</p></section><section class="geen"><p class="heading_3" id="d3e933">Beschermde gebieden</p><p>Wanneer meerdere milieudoelstellingen betrekking hebben op een bepaald waterlichaam of een als beschermd gebied begrensd deel daarvan, is de strengste van toepassing (artikel 4, lid 2, KRW). Beschermde gebieden mogen deel uitmaken van een groter waterlichaam of een deel van het waterlichaam kan begrensd worden als beschermd gebied.</p></section><section class="geen"><p class="heading_3" id="d3e948">Uitzonderingen</p><p>De termijn voor het halen van de milieudoelstellingen van artikel 4, lid 1, KRW kan verlengd worden met zes jaar (artikel 4, lid 4, KRW), mits de toestand van het aangetaste waterlichaam niet verslechtert. Deze termijnverlenging kan maximaal twee maal worden toegepast als de verbetering van de watertoestand binnen een planperiode technisch niet haalbaar of onevenredig kostbaar is. Als de natuurlijke omstandigheden dusdanig zijn dat de doelstellingen niet binnen die termijnen kunnen worden gehaald, mag de gefaseerde deadline zelfs worden verplaatst tot na 2027. Vaak spelen verschillende factoren, die elkaar wederzijds beïnvloeden of aanvullen gelijktijdig een rol.</p><p>Voor nieuwe stoffen en nieuwe milieukwaliteitseisen onder de Richtlijn prioritaire stoffen geldt dat maximaal twee maal termijnverlenging kan worden toegepast zes jaar na het moment dat de milieukwaliteitseisen gelden. Dat betekent dat nieuwe milieukwaliteitseisen voor bestaande stoffen (uit de richtlijn van 2008) in 2021 gehaald moeten zijn, met de mogelijkheid maximaal twee maal de termijn te verlengen (tot 2033). Voor nieuwe stoffen is dit zes jaar later.</p><p>Het is ook mogelijk minder strenge milieudoelstellingen vast te stellen (artikel 4.5 KRW). Dan dienen waterlichamen zodanig door menselijke activiteiten te zijn aangepast of hun natuurlijke gesteldheid van dien aard te zijn dat het bereiken van de doelstellingen van artikel 4, lid 1, KRW niet haalbaar of oneven redig kostbaar zou zijn. Er moet aan specifieke voorwaarden worden voldaan.</p><p>Een tijdelijke achteruitgang van de toestand is niet strijdig met de KRW indien sprake is van natuurlijke oorzaken of overmacht die uitzonderlijk zijn of niet redelijkerwijs waren te voorzien of het gevolg zijn van omstandigheden die zijn veroorzaakt door redelijkerwijs niet te voorziene ongevallen (artikel 4, lid 6, KRW). Er moet aan specifieke voorwaarden worden voldaan.</p><p>Er wordt ook geen inbreuk op de richtlijn gemaakt als de doelstellingen niet worden gehaald vanwege nieuwe veranderingen van de fysische kenmerken van oppervlaktewaterlichamen of wijzigingen in de stand van grondwaterlichamen. Dat geldt evenzo als een achteruitgang van de toestand wordt veroorzaakt door nieuwe duurzame activiteiten van menselijke ontwikkeling. (artikel 4, lid 7, KRW). Er moet aan specifieke voorwaarden worden voldaan. Waterbeheerders hebben daarvoor een inventarisatie uitgevoerd van omvangrijke nieuwe ontwikkelingen binnen de planperiode (2016 - 2021). Indien wordt ingeschat dat door uitvoering van deze projecten een goede toestand of potentieel niet wordt bereikt of achteruitgang van de toestand of potentieel van een waterlichaam plaatsvindt, dan vindt toetsing aan de stappen van artikel 4, lid 7, KRW plaats.</p></section></section><section class="geen"><p class="heading_2" id="d3e976">Doelen</p><section class="geen"><p class="heading_3" id="d3e984">Oppervlaktewater</p><p>De milieukwaliteitseisen voor de chemische toestand zijn beschreven in bijlage 2. De Richtlijn prioritaire stoffen geeft lidstaten de mogelijkheid om naastde voorgestelde eis voor biota, een milieukwaliteitseis voor water af te leiden die het zelfde beschermingsniveau biedt. Nederland heeft voor de stoffen hexachloor benzeen, hexachloorbutadieen en kwik voor die mogelijkheid gekozen en dit onderbouwd in een <a href="https://www.waterkwaliteitsportaal.nl/documenten/december2015publiek/SGBP2/RIVM_Environmental_risk_limits_hexachlorobenzene_and_hexachlorobutadiene_in_water.pdf" target="_blank">rapport</a> [29].</p><p>Biologische-, fysisch-chemische- en hydromorfologische doelen voor de watertypen zijn per watertype beschreven voor <a href="https://www.waterkwaliteitsportaal.nl/documenten/december2015publiek/SGBP2/Referenties_en_maatlatten_natuurlijke_wateren_2015-2021.pdf" target="_blank">natuurlijke waterlichamen</a> [8] en <a href="https://www.waterkwaliteitsportaal.nl/documenten/december2015publiek/SGBP2/Omschrijving_MEP_maatlatten_sloten_kanalen_2015-2021.pdf" target="_blank">voor sloten en kanalen</a> [9]. De biologische- en fysisch-chemische doelen zijn per waterlichaam nader uitgewerkt in de factsheets (<a href="https://www.waterkwaliteitsportaal.nl/" target="_blank">www.waterkwaliteits portaal.nl</a>) en vermeld in bijlage 1. Doelen voor de specifieke verontreinigende stoffen staan in bijlage 3.</p><p>Op grond van het stroomgebiedbeheerplan 2009 bleek Nederland een hoog percentage waterlichamen als sterk veranderd te hebben aangemerkt en was het percentage kunstmatige waterlichamen het hoogste van Europa (<a href="https://www.waterkwaliteitsportaal.nl/documenten/december2015publiek/SGBP2/Derde%20KRW_implementatierapportage-CWD-2012-379_EN-Deel2.pdf" target="_blank">European overview, 2012</a> [30]). Ook ditmaal zijn de percentages hoog. Dit is begrijpelijk omdat de vele sloten en kanalen zijn gegraven om het land bewoonbaar en bruikbaar te maken en omdat nagenoeg alle beken en meren door de mens zijn ‘veranderd’ om overlast en tekorten in te perken. Het toekennen van de status sterk veranderd of kunstmatig heeft geen directe relatie met de ambitie voor de kwaliteit in die wateren. Bij de formulering van doelen voor sloten zijn meetgegevens van de sloten met de beste kwaliteit in Nederland vertrekpunt geweest. Bij de formulering van doelen voor sterk veranderde beken en meren is dezelfde maatlat gebruikt als voor de natuurlijke beken en meren.</p></section><section class="geen"><p class="heading_3" id="d3e1020">Grondwater</p><p>De wijze waarop wordt bepaald of is voldaan aan de doelen voor de kwantitatieve toestand is beschreven in een <a href="https://www.waterkwaliteitsportaal.nl/documenten/december2015publiek/SGBP2/Protocol_toestand_en_trendbeoordeling_grondwaterlichamen.pdf" target="_blank">protocol</a> [24].</p><p>De doelen voor de chemische toestand zijn beschreven in bijlage 4. Drempelwaarden voor de chemische toestand zijn verschillend voor de zoete en de brakke/zoute grondwaterlichamen. De afleidingsmethodiek houdt rekening met zowel humane als ecologische receptoren. De drempelwaarden die worden gebruikt bij de beoordeling van de chemische toestand van de grondwaterlichamen, kunnen afwijken van het stroomgebiedbeheerplan 2009, doordat de achtergrondconcentraties zijn herzien.</p><p>De interactie van grondwater met terrestrische ecosystemen is niet verwerkt in de drempelwaarden. Op het moment van afleiding waren de abiotische randvoorwaarden voor terrestrische ecosystemen onvoldoende bekend. Recent <a href="https://www.waterkwaliteitsportaal.nl/documenten/december2015publiek/SGBP2/RIVM-Kwaliteitsstrandaarden_interactie_grondwater-terrestrische_ecosystemen.pdf" target="_blank">onderzoek</a> [31] heeft echter laten zien dat deze abiotische randvoorwaarden voor stikstof beduidend lager zijn dan de Europese kwaliteitsnorm voor nitraat, die alleen uitgaat van humane risico’s bij de productie van drinkwater. Voor fosfor zijn de abiotische randvoorwaarden van terrrestrische ecosystemen lager dan de drempelwaarden. Rekening houden met de abiotische randvoorwaarden van terrestrische ecosystemen vergt nader onderzoek. Zo sluiten de huidige metingen op 10 en 25 meter diepte niet aan bij de belasting van terrestrische ecosystemen. Verder speelt dit niet in het hele waterlichaam, maar is er mogelijk wel aanleiding om de kennis te verwerken in de specifieke doelen voor grondwater afhankelijke terrestrische ecosystemen. In het stroomgebiedbeheerplan van 2021 zal hier verder op ingegaan worden.</p></section><section class="geen"><p class="heading_3" id="d3e1047">Beschermde gebieden</p><section class="geen"><p class="heading_4" id="d3e1055">Waterlichamen met onttrekkingen voor menselijke consumptie</p><p>Zowel de KRW (artikel 7) als de Grondwaterrichtlijn vereisen een specifieke bescherming van oppervlaktewater- en grondwaterlichamen waaruit water wordt onttrokken ten behoeve van de bereiding van water dat is bestemd voor menselijke consumptie. Zoals in de <a href="https://www.waterkwaliteitsportaal.nl/documenten/december2015publiek/SGBP2/Beleidsnota_Drinkwater-Schoon_drinkwater_voor_nu_en_later.pdf" target="_blank">Beleidsnota Drinkwater</a> [32] is aangekondigd, zijn de doelen nader afgestemd op de Drinkwaterwet die in 2011 in werking is getreden. In het kader van die wet zijn voor de kwaliteit van oppervlaktewater dat door de waterwinbedrijven wordt ingenomen voor de bereiding van drinkwater, kwaliteitseisen gesteld die de recente kennis en inzichten weerspiegelen. Verder verplicht artikel 7, lid 3, KRW, om achteruitgang van de waterkwaliteit te voorkomen en om te streven naar verbetering van de waterkwaliteit, met het doel de zuiveringsinspanning voor de bereiding van drinkwater gaandeweg te verminderen. Dit is nader uitgewerkt in het monitoringsprogramma met hulp van signaleringswaarden.</p></section><section class="geen"><p class="heading_4" id="d3e1073">Schelpdierwaterrichtlijn en Viswaterrichtlijn</p><p>Deze richtlijnen zijn 31 december 2013 ingetrokken. De uitvoering van de KRW zal leiden tot een beschermings niveau dat minste gelijkwaardig is aan het niveau dat wordt gegarandeerd door bestaande wetgeving. Voor schelpdieren in beschermde gebieden is een aanvullende milieukwaliteitseis gesteld voor de bacteriologische besmetting in verband met risico’s voor menselijke consumptie.</p></section><section class="geen"><p class="heading_4" id="d3e1088">Zwemwaterrichtlijn</p><p>Per zwemwater gelden de doelen van de Zwemwaterrichtlijn in de begrensde badzone. De doelen voor zwemwater zijn in tegenstelling tot de doelen van de KRW toegespitst op bescherming van zwemmers. De parameters van de Zwemwaterrichtlijn hebben de functie een beeld te geven van de aanwezigheid van ziekteverwekkers. De Zwemwaterrichtlijn vereist een controle op toxinevormende cyanobacteriën. Deze worden door de KRW ook als onderdeel van de ecologische kwaliteit beschouwd. Bloeien van deze blauwalgen vormen een onderdeel van de Nederlandse maatlatten voor de meren en de kustwateren (Phaeocystis).</p><p>De signalering van algenbloeien kan aanleiding geven tot passende beheersmaatregelen in zwemwateren. De Zwemwaterrichtlijn bevat evenwel geen aanvullende of strengere doelen in vergelijking met KRW.</p></section><section class="geen"><p class="heading_4" id="d3e1106">Nitraatrichtlijn</p><p>Nederland heeft er voor gekozen geen nitraatgevoelige gebieden aan te wijzen. Dat betekent dat de in de Nitraatrichtlijn opgenomen kwaliteitsnorm van 50 mg nitraat/l van toepassing is op al het grond- en oppervlaktewater.</p></section><section class="geen"><p class="heading_4" id="d3e1122">Richtlijn behandeling stedelijk afvalwater</p><p>Nederland heeft er voor gekozen geen ‘kwetsbare gebieden’ aan te wijzen. Daarmee geldt voor heel Nederland de strengere aanpak met kortere termijnen en moeten ook fosfor- en stikstofverbindingen vergaand uit het afvalwater worden verwijderd. Daarbij is gekozen voor de eis dat het minimumpercentage van de vermindering van de getotaliseerde vracht voor alle rioolwaterzuiveringsinstallaties in Nederland tenminste 75% voor totaal fosfor en 75% voor totaal stikstof bedraagt. In het belang van de bescherming van de kwaliteit van het oppervlaktewater kan het bevoegd gezag bij maatwerkvoorschrift lagere grenswaarden voorschrijven dan behorend bij het 75% scenario.</p></section><section class="geen"><p class="heading_4" id="d3e1137">Vogelrichtlijn en Habitatrichtlijn</p><p>Parallel aan de totstandkoming van het stroomgebiedbeheerplan zijn de instandhoudingsdoelen voor Natura 2000-gebieden in aanwijzingsbesluiten vastgelegd. De instandhoudingsdoelstellingen geven aan welke natuurwaarden in het Natura 2000-gebied worden nagestreefd. Instandhouding kan bestaan uit behoud, uitbreiding of verbetering van de aanwezige natuurwaarden en zijn omschreven in termen van kernopgaven (behoud en herstel) voor de voorkomende habitattypen en soorten <a href="http://www.natura2000.nl/" target="_blank">www.natura2000.nl</a>).</p><p>Het voorkomen van habitattypen en soorten is vaak gerelateerd aan de kwaliteit en kwantiteit van oppervlaktewater en/of grondwater. De gewenste watercondities zijn beschreven in de zogenaamde <a href="http://www.synbiosys.alterra.nl/natura2000/gebiedendatabase.aspx?subj=profielen" target="_blank">profielendocumenten</a> [33].</p><p>Voor de realisatie van deze instandhoudingsdoelstellingen worden 6-jarige beheerplannen Natura 2000 opgesteld. Hierin zijn de definitieve biologische doelen (omvang, plaats en tijd) en ook waar nodig de specifieke watercondities benoemd.</p><p>Bij overlap van een Natura 2000-gebied met een KRW-waterlichaam is het nodig om na te gaan of de biologische Natura 2000-doelen leiden tot strengere doelstellingen voor het hele waterlichaam. Vaak komen de relevante habitattypen en/of soorten plaatselijk voor in zo’n gebied. Dit kan leiden tot specifieke eisen aan de watercondities voor een locatie, zowel op gebied van de (grond-)waterkwantiteit als voor de (grond-)waterkwaliteit (verzuring en/of eutrofiëring). Als er strengere watercondities nodig zijn én de conclusie is dat die voor behoud en ontwikkeling van de Natura 2000-doelen moet gelden voor het hele waterlichaam, dan wordt die strengste waarde als vertrekpunt gezien voor de maatregelen in dit stroomgebiedbeheerplan. Daarnaast is het mogelijk dat er aanvullende maatregelen in het kader van Natura 2000 worden genomen, ook als het waterlichaam in het geheel aan de goede toestand voldoet. De provincies hebben inmiddels in de meeste Natura 2000-gebieden monitoringmeetnetten grondwaterkwantiteit ingericht. In de periode 2015 - 2021 zullen daar waar nodig ook monitoringmeetnetten grondwaterkwaliteit (door de provincies) en oppervlaktewaterkwaliteit (door waterschappen) worden ingericht.</p><p>In bijlage V van de KRW wordt gesteld dat ‘de grondwaterstand geen zodanige antropogene verandering ondergaat dat significante schade wordt toegebracht aan terrestrische ecosystemen die rechtstreeks van het grondwaterafhankelijk zijn’ (zie ook paragraaf 2.2.2). In verdroginggevoelige Natura 2000-gebieden kunnen doelen ten aanzien van terrestrische ecosystemen een extra opgave voor de grondwaterkwantiteit betekenen, bovenop de doelstelling van evenwicht tussen onttrekken en aanvullen. Watervereisten voor Natura 2000-gebieden zijn meegenomen in de afleiding van het Gewenste Grond- en Oppervlaktewater Regime GGOR (kwantiteit) van grondwater.</p></section></section></section><section class="geen"><p class="heading_2" id="d3e1172">Uitzonderingen</p><p>Tabel 2-a geeft een overzicht van het gebruik van uitzonderingen op het behalen van de goede toestand of potentieel in 2015 volgens artikel 4, lid 4 tot en met lid 7, KRW. Er is alleen gebruik gemaakt van de mogelijkheid om realisatie van doelen voor waterlichamen te faseren tot na 2021. Bijlage 1 geeft per oppervlaktewaterlichaam aan of gebruik is gemaakt van een uitzondering.</p><table class=""><caption class="">Tabel 2-a. Gebruik van uitzonderingen en motivaties (aantal waterlichamen) in het stroomgebied Maas.</caption><colgroup><col id="col1" style="width: 33.33333333333333%"></col><col id="col2" style="width: 33.33333333333333%"></col><col id="col3" style="width: 33.33333333333333%"></col></colgroup><thead class=""><tr class=""><th class="" colspan="1" rowspan="1" style="text-align:left"><p></p></th><th class="" colspan="1" rowspan="1" style="text-align:left"><p>Oppervlaktewater</p></th><th class="" colspan="1" rowspan="1" style="text-align:left"><p>Grondwater</p></th></tr></thead><tbody class=""><tr class=""><td class="" colspan="1" rowspan="1" style="text-align:left"><p>Fasering (art 4.4)</p></td><td class="" colspan="1" rowspan="1" style="text-align:left"><p>155</p></td><td class="" colspan="1" rowspan="1" style="text-align:left"><p>2</p></td></tr><tr class=""><td class="" colspan="1" rowspan="1" style="text-align:left"><p>Natuurlijke omstandigheden</p></td><td class="" colspan="1" rowspan="1" style="text-align:left"><p>95</p></td><td class="" colspan="1" rowspan="1" style="text-align:left"><p>0</p></td></tr><tr class=""><td class="" colspan="1" rowspan="1" style="text-align:left"><p>Onevenredig kostbaar</p></td><td class="" colspan="1" rowspan="1" style="text-align:left"><p>150</p></td><td class="" colspan="1" rowspan="1" style="text-align:left"><p>1</p></td></tr><tr class=""><td class="" colspan="1" rowspan="1" style="text-align:left"><p>Technisch onhaalbaar</p></td><td class="" colspan="1" rowspan="1" style="text-align:left"><p>114</p></td><td class="" colspan="1" rowspan="1" style="text-align:left"><p>2</p></td></tr><tr class=""><td class="" colspan="1" rowspan="1" style="text-align:left"><p>Doelverlaging (art 4.5)</p></td><td class="" colspan="1" rowspan="1" style="text-align:left"><p>0</p></td><td class="" colspan="1" rowspan="1" style="text-align:left"><p>0</p></td></tr><tr class=""><td class="" colspan="1" rowspan="1" style="text-align:left"><p>Tijdelijke achteruitgang (art 4.6)</p></td><td class="" colspan="1" rowspan="1" style="text-align:left"><p>4</p></td><td class="" colspan="1" rowspan="1" style="text-align:left"><p>0</p></td></tr><tr class=""><td class="" colspan="1" rowspan="1" style="text-align:left"><p>Natuurlijke omstandigheden</p></td><td class="" colspan="1" rowspan="1" style="text-align:left"><p>4</p></td><td class="" colspan="1" rowspan="1" style="text-align:left"><p>-</p></td></tr><tr class=""><td class="" colspan="1" rowspan="1" style="text-align:left"><p>Ongelukken</p></td><td class="" colspan="1" rowspan="1" style="text-align:left"><p>-</p></td><td class="" colspan="1" rowspan="1" style="text-align:left"><p>-</p></td></tr><tr class=""><td class="" colspan="1" rowspan="1" style="text-align:left"><p>Overmacht</p></td><td class="" colspan="1" rowspan="1" style="text-align:left"><p>-</p></td><td class="" colspan="1" rowspan="1" style="text-align:left"><p>-</p></td></tr><tr class=""><td class="" colspan="1" rowspan="1" style="text-align:left"><p>Nieuwe wijzigingen (art 4.7)</p></td><td class="" colspan="1" rowspan="1" style="text-align:left"><p>0</p></td><td class="" colspan="1" rowspan="1" style="text-align:left"><p>0</p></td></tr></tbody></table><p>Voor 155 (99%) oppervlaktewaterlichamen en 2 (40%, Krijt Zuid-Limburg en Zand Maas) grondwaterlichamen is de verwachting dat niet alle doelen in 2021 zullen zijn gerealiseerd en is beroep gedaan op de uitzondering volgens artikel 4, lid 4, KRW. In 2009 was dit respectievelijk 88% en 40%. Voor grondwaterlichamen is de beoordelingsmethodiek aangepast, waardoor de vergelijking niet goed mogelijk is. De motivatiegronden kosten en technische haalbaarheid zijn het meest toegepast. Kosten en natuurlijke omstandigheden zijn vaker toegepast in vergelijking met 2009, technische onhaalbaarheid wordt nu minder vaak gebruikt.</p><p>Een beroep op technische onhaalbaarheid bij termijnverlenging is bijvoorbeeld het geval bij watersystemen waarvoor eerst onderzoek nodig is om de oorzaak van een onvoldoende toestand te achterhalen en om kostenefficiënte maatregelen te ontwikkelen. Ook de tijd die nodig is om zorgvuldig procedures te doorlopen om grond te verwerven, kan reden zijn om beroep te doen op dit argument. Vanwege het belang van draagvlak voor maatregelen is vrijwilligheid de basis is voor grondverwerving. Hierdoor kan niet altijd goed vooraf worden ingeschat op welke termijn realisatie mogelijk is.</p><p>In veel gevallen is termijnverlenging gemotiveerd met een beroep op disproportionele kosten. Het landelijke beleid ten aanzien van mest en gewasbeschermingsmiddelen draagt significant bij aan doelrealisatie in 2027. Een zwaardere inzet op deze sporen leidt tot disproportionele kosten voor de agrarische sector. De nadere onderbouwing bestaat uit de politieke besluitvorming van de Actieprogramma’s in het kader van de Nitraatrichtlijn en de 2e Nota duurzame gewasbescherming. De Europese Commissie heeft ingestemd met de uitkomsten van dit beleid. Wel zal de ontwikkeling van de toestand van waterlichamen expliciet onderwerp zijn bij de geplande evaluaties van dit beleid (respectievelijk in 2016 en 2018). Middels een <a href="https://zoek.officielebekendmakingen.nl/kst-27625-92.html" target="_blank">motie</a> [34] is politiek aangegeven dat lastenstijgingen voor de agrarische sector – bovenop het Actieprogramma Nitraatrichtlijn – als disproportioneel moeten worden beschouwd. Een vergelijkbare redenering is van toepassing op de aanpak van zuiveringsinstallaties boven op communautaire afspraken, tenzij er regionaal andere afwegingen worden gemaakt en deze afspraken in het maatregelprogramma worden opgenomen. Vooralsnog wordt het als disproportioneel kostbaar gezien om alle zuiveringsinstallaties aan te passen met het oog op de verdergaande verwijdering van (nieuwe) chemische stoffen.</p><p>In veel gevallen is termijnverlenging ook voor gebiedsgerichte maatregelen noodzakelijk, omdat het verwezenlijken van verbeteringen binnen de termijn onevenredig kostbaar is. Dit is bijvoorbeeld het geval als uitvoering van alle voor een kostendrager noodzakelijke maatregelen in korte tijd tot een te groot beslag op de begroting of een te sterke toename van de belastingen of heffingen leidt. Of als bij een gestegen vraag de noodzakelijke grond niet tegen marktconforme prijzen beschikbaar is. Vanwege de kosten wordt bij inrichtingsmaatregelen zoveel mogelijk aangesloten bij natuurlijke vervangstermijnen en synergie met andere opgaven. De afweging van kosten wordt veelal niet gedaan per maatregel of waterlichaam, maar op het niveau van een beheergebied. Een democratisch gekozen bestuur bepaalt de omvang van het totale maatregelpakket voor het beheergebied tegen de achtergrond van de opgave en vervolgens worden daarbinnen de meest kosteneffectieve oplossingen gezocht.</p><p>Natuurlijke omstandigheden zijn ook als reden voor termijnverlenging aangevoerd. Het duurt immers een zekere periode voordat de hydromorfologie, stoffen en de biologie zich aanpast aan de nieuwe omstandigheden. Sommige maatregelen hebben snel effect, bij anderen leert de ervaring dat dit soms tien jaar of nog langer kan duren. Zo geldt dat de voorraad nutriënten in de bodem in bepaalde gebieden dusdanig is dat ook zonder verdere bemesting de niveaus in het water in 2021 boven het doel zullen liggen. Van macrofauna is bekend dat kenmerkende soorten binnen een jaar verschijnen na herstel van de inrichting, maar dat het wel tien jaar kan duren voordat de hele samenstelling daarop is aangepast. Vooral bij het grondwater kan worden gesproken van een zeer trage werking (meerdere decennia) van de maatregelen als bodemsanering. Bovendien bestaat de indruk dat de biologische oordelen in diverse oppervlaktewateren zijn beïnvloed door dominantie van uitheemse soorten. Het verschijnen van deze soorten en het effect daarvan op het ecosysteem is niet redelijkerwijs te voorzien en evenmin is duidelijk hoe lang de effecten zullen aanhouden. Recentelijk is <a href="https://www.waterkwaliteitsportaal.nl/documenten/december2015publiek/SGBP2/STOWA-Effecten_quaqqamossel_op_waterbeheer_Nederland.pdf" target="_blank">bekend</a> [35] geworden dat de Quaggamossel in meren massaal aanwezig is en zorgt voor toegenomen helderheid en afname van de hoeveelheid algen en daarmee voedsel voor de hogere trofische niveaus. Hierdoor verbetert de toestand voor algen en waterplanten, maar het effect op de visstand kan negatief zijn. Ook zijn de gevolgen van de opkomst van diverse grondel(vis)soorten die zich via het Donau-Main kanaal vanuit het Donau stroomgebied via de Rijn in Nederland hebben gevestigd op dit moment niet altijd duidelijk.</p><p>Zoals reeds is aangekondigd in het eerste stroomgebiedbeheerplan, zal doelverlaging (artikel 4, lid 5, KRW) vermoedelijk in 2021 wel moeten worden gebruikt. Zo zijn voor een aantal chemische stoffen alle relevante maatregelen getroffen, maar diffuse (grensoverschrijdende) belasting en/of het persistente karakter van de stoffen kan nog langdurig voor overschrijding van de doelen zorgen. Het feit dat nu nog geen gebruik is gemaakt van deze uitzondering drukt uit dat maximaal wordt gezocht naar mogelijkheden om doelen toch te bereiken. Net als in 2009 is er geen gebruik van de uitzonderingen op grond van artikel 4, lid 6 en 7, KRW.</p></section></section></body></html>