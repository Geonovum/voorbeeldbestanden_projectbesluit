
<!DOCTYPE html
  PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html><head><meta http-equiv="content-type" content="text/html; charset=UTF-8"></meta><link rel="stylesheet" type="text/css" href="custom.css"></link><title>Monitoring en toestand</title></head><body><section class="geen"><p class="heading_1" id="d3e1465">Monitoring en toestand</p><section class="geen"><p class="heading_2" id="d3e1473">Inleiding</p><p>De KRW onderscheidt drie soorten metingen: toestand- en trendmonitoring, operationele monitoring en monitoring voor nader onderzoek. Monitoring voor nader onderzoek is alleen van toepassing op oppervlaktewater. De toestand van de waterlichamen wordt bepaald door de metingen af te zetten tegen de doelen. Hierbij worden zowel de resultaten van toestand- en trend- als de operationele monitoring gebruikt.</p><p>Het monitoren betreft voor oppervlaktewater het meten van stoffen, de aanwezigheid van planten en dieren en de hydromorfologie. Het monitoren betreft voor grondwater het meten van stoffen en waterkwantiteit.</p><p>Hiermee wordt invulling gegeven aan bijlage VII, deel A, punt 4 en deel B, punt 2, KRW.</p></section><section class="geen"><p class="heading_2" id="d3e1494">Methode</p><section class="geen"><p class="heading_3" id="d3e1502">Oppervlaktewater</p><p>Nederland kent een uitgebreid monitoringsprogramma om een goed beeld te krijgen van de toestand van het water. Dit is nodig om te bepalen waar maatregelen nodig zijn en welke maatregelen daarbij optimaal genomen kunnen worden. Het is echter niet zo dat alle parameters in alle waterlichamen worden gemeten. Er is gebruik gemaakt van ‘representatieve meetpunten’ indien mag worden aangenomen dat een meting van buiten het waterlichaam representatief is voor het waterlichaam. Bijvoorbeeld omdat de biologie vergelijkbaar is. Voor chemische stoffen worden vaak bovenstroomse metingen gebruikt als er daarna geen nieuwe lozingen plaatsvinden. Een oordeel van een waterlichaam is gebaseerd op de resultaten van de meest recente meetjaren. Welke jaren dit zijn is afhankelijk van wat wordt gemeten. Zo zijn er verschillende aantallen meetcycli per planperiode voor stoffen van de chemische toestand, specifieke verontreinigende stoffen, biologie, hydromorfologie, algemeen fysische chemie, operationele- en toestand en trendmonitoring. Het meetnet wordt als onderdeel van de WISE-rapportage aan de Europese Commissie gerapporteerd.</p><p>Laboratoria zijn vrij om de metingen uit te voeren met eigen methoden. De kwaliteit van toegepaste analysemethoden wordt gegarandeerd door het bewaken van prestatiekenmerken van de toegepaste methoden, de validatie en documentatie van de analysemethode, en methoden voor kwaliteitsborging en - beheersing van laboratoria. Deze eisen zijn uitgewerkt in de Commissierichtlijn 2009/90/EC tot vaststelling van technische specificaties voor chemische analyse en monitoring van de watertoestand voor de KRW, vaak aangeduid als QA/QC Richtlijn. De werkwijze voor monitoring en de bewerking van meet resultaten tot oordelen is verder gebaseerd op diverse Europese richtsnoeren nr. <a href="https://www.waterkwaliteitsportaal.nl/documenten/december2015publiek/SGBP2/GuidanceNo7-Monitoring.pdf" target="_blank">7</a> [36], <a href="https://www.waterkwaliteitsportaal.nl/documenten/december2015publiek/SGBP2/GuidanceNo13-Classification_of_Ecological_Status.pdf" target="_blank">13</a> [17], <a href="https://www.waterkwaliteitsportaal.nl/documenten/december2015publiek/SGBP2/GuidanceNo19-Surface_water_chemical_monitoring.pdf" target="_blank">19</a> [37] en nationaal uitgewerkt in een <a href="https://www.waterkwaliteitsportaal.nl/documenten/december2015publiek/SGBP2/Richtlijn_KRW_monitoring_en_protocol_toetsen_en_beoordelen-2014.pdf" target="_blank">instructie</a> [23].</p><p>Bij stoffen is het resultaat van de beoordeling na correctie voor natuurlijke achtergrondconcentraties of biologische beschikbaarheid weergegeven. De reden is dat dit oordeel de beste indicatie geeft van de noodzaak tot het nemen van maatregelen. Voor de stoffen van de chemische toestand is de methode hierbij verbeterd ten opzichte van het stroomgebiedbeheerplan 2009. Voor de specifieke verontreinigende stoffen is de correctie in 2009 niet in het oordeel meegenomen, maar pas achteraf gedaan.</p><p>In de Richtlijn prioritaire stoffen staat een bepaling dat lidstaten regelingen moeten treffen voor de analyse van lange termijn tendensen voor prioritaire stoffen die de neiging hebben te accumuleren in sediment en/of biota. In Nederland is gebruik gemaakt van de keuzemogelijk die de richtlijn biedt om te meten in de matrix water. Voor het beoordelen van de toestand van de stoffen waarvoor doelen voor biota zijn vastg esteld (hexachloorbenzeen, hexachloorbutadieen en kwik), zijn doelen voor water afgeleid. Nederland bepaalt ook de trends op basis van de resultaten van de monitoring in het water. Over deze interpretatie is overleg met de Europese Commissie in het kader van een EU pilot. Voor de prioritaire stoffen hexachloorbenzeen, hexachloorbutadieen en kwik hebben waterbeheerders aanvullend op het reguliere monitoringprogramma op een aantal locaties in biota gemeten. De resultaten hiervan worden samen met de uitkomsten van het overleg over trendmonitoring betrokken bij de ontwikkeling van het monitoringprogramma en het voorlopig monitoringprogramma in het kader van de herziene Richtlijn prioritaire stoffen. Dit moet in 2018 aan de EC gerapporteerd worden. In de herziene richtlijn zijn voor meer stoffen doelen voor biota opgenomen.</p><p>Door de Richtlijn (2013/39/EU) is Richtlijn 2008/105/EC gewijzigd, waardoor een bepaling over de aandachtstoffenlijst is toegevoegd. De aandachtstoffenlijst heeft tot doel om een beperkt aantal stoffen op een beperkt aantal locaties Europa breed te monitoren. Het gaat om een tiental stoffen of stofgroepen, waaronder het geneesmiddel (diclofenac) en twee hormonen (17-alpha-ethinylestradiol, 17-beta-estradiol). Nederland legt de lijst te monitoren stoffen en de locaties waar ze gemonitord vast in het monitoringprogramma.</p><p>Het integreren van de beoordelingen van alle parameters geeft een totaalbeoordeling. Hierbij schrijft de KRW de methode ‘one-out-all-out’ voor, voor de chemische- en de ecologische toestand. De chemische toestand is ‘goed’ als alle stoffen als goed worden beoordeeld en ‘niet goed’ als er één of meer stoffen niet aan de norm voldoen. De ecologische toestand wordt bepaald door het slechtste oordeel van de biologische kwaliteitselementen. Indien de biologie op orde is dienen ook alle algemeen fysisch-chemische parameters en specifieke verontreinigende stoffen aan de doelen te voldoen, voordat het eindoordeel als ‘goed’ kan worden geduid. Wanneer een algemeen fysisch-chemische parameter of een specifieke verontreinigende stof het doel niet haalt, wordt het ecologisch totaal-oordeel gecorrigeerd tot ‘matig’. Niet altijd is er voor iedere stof of parameter een oordeel beschikbaar. De beoordeling van de toestand van een waterlichaam is dan gebaseerd op het slechtste oordeel van de wel beoordeelde stoffen of parameters. De hydromorfo logische parameters spelen bij de toetsing alleen een rol bij het onderscheid tussen de goede en de zeer goede ecologische toestand c.q. het maximaal ecologisch potentieel.</p><p>De methode ‘one-out-all-out’ is bruikbaar om aan te geven of er nog een probleem resteert in een waterlichaam. De uitkomst van de methode geeft echter geen goed oordeel van de toestand. Zo wordt niet duidelijk of slechts één chemische stof niet voldoet of dat meer of alle stoffen niet aan de doelen voldoen. Het oordeel sluit ook niet aan bij de beleving van burgers en maatschappelijke organisaties van de toestand van het water. Daarnaast is de methode ongevoelig voor het aangeven van veranderingen. Als alle parameters op één na zijn verbeterd, blijft het oordeel gelijk. Tenslotte doet de methode geen recht aan de monitoringsinspanning: er wordt in Nederland gemeten zoals het hoort, maar onvolledige monitoring zou kunnen leiden tot een betere beoordeling. Nederland heeft dit vanaf 2013 actief ingebracht in het internationaal overleg en steun gekregen van andere lidstaten en de Europese Commissie. Daarom zijn er aanvullende indicatoren ontwikkeld om de toestand juist weer te geven en de veranderingen zichtbaar te maken.</p></section><section class="geen"><p class="heading_3" id="d3e1548">Grondwater</p><p>Voor het kunnen beoordelen van de toestand van grondwaterlichamen is een monitoringprogramma opgesteld. Dit is gebaseerd op diverse Europese richtsnoeren nr. <a href="https://www.waterkwaliteitsportaal.nl/documenten/december2015publiek/SGBP2/GuidanceNo7-Monitoring.pdf" target="_blank">7</a> [36], <a href="https://www.waterkwaliteitsportaal.nl/documenten/december2015publiek/SGBP2/GuidanceNo15-Groundwater_Monitoring.pdf" target="_blank">15</a> [38], <a href="https://www.waterkwaliteitsportaal.nl/documenten/december2015publiek/SGBP2/GuidanceNo18-Groundwater_status_and_Trend_assessment.pdf" target="_blank">18</a> [25] en nationaal nader uitgewerkt in een <a href="https://www.waterkwaliteitsportaal.nl/documenten/december2015publiek/SGBP2/Draaiboek_grondwatermonitoring.pdf" target="_blank">draaiboek</a> [39].</p><p>Keuzes en motivaties voor de monitoringmeetnetten worden daarnaast in belangrijke mate regionaal gemaakt op basis van regio-specifieke kenmerken. Het meetnet voor grondwater wordt als onderdeel van de WISE-rapportage aan de Europese Commissie gerapporteerd.</p><p>De stoffen die worden gemonitord betreffen de stoffen die relevant zijn voor de algemene toestand van het grondwaterlichaam en regionaal waar nodig aangevuld met stoffen die relevant zijn bij de verspreiding van grootschalige grondwaterverontreinigingen en/of van belang zijn voor de bescherming van kwetsbare objecten (van grondwaterafhankelijke oppervlaktewateren en terrestrische natuurgebieden en winningen voor menselijke consumptie).</p><p>Voor de analyse van de grondwatermonsters wordt gebruik gemaakt van een landelijk meetprotocol. De analyse van de grondwatermonsters gebeurt bij speciaal geselecteerde laboratoria. Hiermee zijn de gegevens goed vergelijkbaar en aggregeerbaar naar het gehele waterlichaam. Voor de tweede planperiode is een aanvullende stoffenlijst met actuele aandachtsstoffen meegenomen in de aanbesteding. Dit zijn stoffen als geneesmiddelen die op dit moment onder de aandacht staan of waar vanuit de (her)karakterisering aandacht voor wordt gevraagd. Provincies gaan hier in de tweede planperiode een nulmeting voor uitvoeren. Bij de aanbesteding van de analyses zijn zo veel mogelijke de laagst mogelijke detectielimieten gevraagd om een zo goed mogelijk beeld te verkrijgen.</p><p>De werkwijze voor de bewerking van meetresultaten tot oordelen is nader beschreven in een <a href="https://www.waterkwaliteitsportaal.nl/documenten/december2015publiek/SGBP2/Protocol_toestand_en_trendbeoordeling_grondwaterlichamen.pdf" target="_blank">protocol</a> [24]. Voor de grondwaterlichamen Zand-Maas en Krijt-Maas zijn de regionale oordelen uitgebreider uitgevoerd dan beschreven in het protocol. Voor kwantiteit grondwaterafhankelijke natuurgebieden is gebruik gemaakt van een analyse van langjarige meetreeksen van grondwaterstanden. Voor de kwaliteit van grondwaterafhankelijke natuurgebieden en oppervlaktewateren is beoordeeld op meetreeksen in deze gebieden. In de provincie Noord-Brabant worden zijn daarnaast ook de zogenaamde Natte Natuurparels van waterschap Brabantse Delta en waterschap de Dommel meegenomen in de regionale toets voor grondwaterafhankelijke natuurgebieden. Deze natte natuurparels zijn nog niet verwerkt in het kaartbeeld.</p></section></section><section class="geen"><p class="heading_2" id="d3e1591">Toestand</p><section class="geen"><p class="heading_3" id="d3e1599">Oppervlaktewater</p><section class="geen"><p class="heading_4" id="d3e1607">Chemische toestand</p><p>Bij de beoordeling van de chemische toestand is gebruik gemaakt van de nieuwste milieukwaliteitseisen en methoden, om een zo goed mogelijk beeld te verkrijgen van de opgave. Figuur 3-a toont de chemische toestand in het stroomgebied voor de stoffen die niet als ubiquitair zijn aangemerkt. De ubiquitaire stoffen komen immers nog in het milieu voor ondanks dat de productie of het gebruik al is verboden. Een kaart met de <a href="https://www.waterkwaliteitsportaal.nl/KaartSGBP2Definitief?map=SGBP2_d_NLMS_oordelen_ow_CHEMT_2015" target="_blank">chemische toestand</a> [40] voor alle stoffen is te vinden op het waterkwaliteitsportaal.</p><p>De beoordeling van de chemische toestand van een waterlichaam is gebaseerd op het slechtste oordeel van de beschouwde stoffen. Op dit moment voldoet in het stroomgebied Maas 59% van de beoordeelde waterlichamen aan de milieukwaliteitseisen voor prioritaire stoffen, exclusief de ubiquitaire stoffen en 53% als ook de ubiquitaire stoffen worden meegenomen. Voor 147 van de 157 waterlichamen is een beoordeling van de chemische toestand uitgevoerd.</p><p>Prioritaire stoffen die niet als ubiquitair zijn aangemerkt en in meer dan één waterlichaam de milieukwaliteitseis overschrijden zijn fluorantheen (46 waterlichamen), nikkel (27), cadmium (10), hexachloorbutadieen (4), som HCH (3) en lood (1). Veel overschrijdingen van de milieukwaliteitseisen worden veroorzaakt door ubiquitaire stoffen zoals kwik (31), PAK’s benzo(ghi)peryleen (18), benzo(b)fluorantheen (14), benzo(a)pyreen (13) en benzo(k)fluorantheen (9) en tributyltin (8).</p><p>Als niet het percentage waterlichamen, maar de beoordeling per stof als uitgangspunt wordt gekozen, voldoet 96% van de beoordelingen aan de milieukwaliteitseis. Zonder de ubiquitaire stoffen is dat nog hoger, namelijk 98%. Een nadere uitleg van de chemische toestand per waterlichaam wordt gegeven in de factsheets (<a href="https://www.waterkwaliteitsportaal.nl/" target="_blank">www.waterkwaliteitsportaal.nl</a>).</p><div class="figuur geen" style="width: 100%"><img class="figuur" src="../media/0005.tif" alt="0005.tif"></img><p class="bijschrift">Figuur 3-a. Kaart van het stroomgebied van de Maas met de beoordeling van de chemische toestand van oppervlaktewaterlichamen (zonder ubiquitaire stoffen). Blauw = goed, rood = niet goed. De beoordeling van de kustwateren is afgebeeld tot 1 zeemijl van de kust, maar is voor de chemische toestand van toepassing tot 12 zeemijl.</p></div><p>Bij de aanpassing van de Richtlijn prioritaire stoffen zijn twaalf nieuwe stoffen geïntroduceerd. Deze maken pas in 2021 onderdeel uit van het toestandsoordeel. In 2018 wordt een voorlopig monitoringprogramma en een voorlopig maatregelenprogramma gerapporteerd. Als voorbereiding hierop zijn de nieuwe prioritaire stoffen van 2011 - 2014 in Nederland jaarlijks op 4 tot 73 locaties gemeten, resulterend in 14 - 792 metingen per stof. Bij 10 van de 12 stoffen zijn concentraties waargenomen boven de toekomstige milieukwaliteitseis. Bij acht stoffen zijn nog niet alle laboratoria in staat voldoende goed te meten, dat wil zeggen dat de rapportagegrens hoger ligt dan de milieukwaliteitseis.</p><p>Enkele specifieke verontreinigende stoffen uit 2009 zijn met een nieuwe milieukwaliteitseis toegevoegd aan de prioritaire stoffen, maar de toestand wordt pas in 2021 gerapporteerd. In 2014 is voor een aantal waterlichamen het oordeel voor de insecticiden dichloorvos en som heptachloor en cis- en trans- heptachloorepoxide bepaald in het stroomgebied van de Maas. Voor dichloorvos voldeden alle beoordeelde waterlichamen aan de nieuwe Europese milieukwaliteitseis. Voor som heptachloor en cis- en transheptachloorepoxide voldeden 24 waterlichamen wel en 10 niet.</p><p>Het oppervlaktewater dat uit de Maas onttrokken wordt voor drinkwaterbereiding voldoet voor de meeste drinkwaterparameters aan de specifieke doelen. Voor enkele onkruidbestrijdingsmiddelen (glyfosaat, diuron), een afbraakproduct (DMS) van het schimmelbestrijdingsmiddel tolylfluanide en fecale bacteriën wordt niet voldaan aan de specifieke doelen. Daarnaast lijkt er sprake te zijn van achteruitgang van de waterkwaliteit als gevolg van opkomende stoffen zoals (dier)geneesmiddelen, röntgencontrastmiddelen en hormoonverstoorders.</p></section><section class="geen"><p class="heading_4" id="d3e1655">Ecologische toestand</p><section class="geen"><p class="heading_5" id="d3e1663">Biologie</p><p>De biologische toestand is significant verbeterd ten opzichte van 2009. Het percentage waterlichamen dat als goed (of zeer goed) is beoordeeld neemt toe voor algen van 27 naar 53%, voor waterplanten van 21 naar 29%, voor vis van 16 naar 23% en voor macrofauna van 8 naar 15% (figuur 3-b, c). Er zijn geen waterlichamen waar alle biologische kwaliteitselementen, de fysisch-chemie en alle specifieke verontreinigende stoffen voldoen; 23% van de waterlichamen zit daar één klasse onder. Voor 156 van de 157 waterlichamen is een beoordeling van de biologische toestand uitgevoerd. Een nadere uitleg van de ecologische toestand per waterlichaam wordt gegeven in de factsheets (<a href="https://www.waterkwaliteitsportaal.nl/" target="_blank">www.waterkwaliteitsportaal.nl</a>). Kaarten met de <a href="https://www.waterkwaliteitsportaal.nl/Beheer/Rapportage/KaartSGBP2Definitief?map=SGBP2_d_NLMS_oordelen_ow_BIOLT_2015" target="_blank">biologische</a>- [41] en de <a href="https://www.waterkwaliteitsportaal.nl/Beheer/Rapportage/KaartSGBP2Definitief?map=SGBP2_d_NLMS_oordelen_ow_ECOLT_2015" target="_blank">ecologische toestand</a> [42], geaggregeerd volgens ‘one-out-all-out’, zijn te vinden op het waterkwaliteitsportaal.</p><p>In een separate landelijke <a href="https://www.waterkwaliteitsportaal.nl/documenten/december2015publiek/SGBP2/Ontwikkeling_visstand_in_Nederland.pdf" target="_blank">studie</a> [43] zijn de veranderingen in de visstand nader bekeken. Een belangrijke conclusie is dat de veranderingen in de visbiomassa in meren, rivieren en kanalen in de periode na 2000 zeer gering zijn geweest. Alleen in de rijksmeren is er een lichte maar significante afname van de visbiomassa die grotendeels bepaald wordt door afname van de brasempopulaties. In deze meren is de visstand gevarieerder geworden en de beoordeling significant beter geworden. Voor de rivieren zijn de verandering van de biomassa niet significant aan te tonen, al zijn trekvissen als zalm, houting, elft, rivierprik en zeeprik toegenomen of hebben zich voortgeplant. In de kanalen is een significante toename van karper gevonden, die de verbetering van het oordeel tegenwerkt.</p><div class="figuur geen" style="width: 100%"><img class="figuur" src="../media/0006.tif" alt="0006.tif"></img><p class="bijschrift">Figuur 3-b. Vier kaarten van het stroomgebied Maas met de beoordeling van afzonderlijke biologische kwaliteitselementen van oppervlaktewaterlichamen. Linksboven fytoplankton, rechtsboven overige waterflora, linksonder macrofauna, rechtsonder vis. Groen = (zeer) goed, geel = matig, oranje = ontoereikend, rood = slecht.</p></div><div class="figuur geen" style="width: 100%"><img class="figuur" src="../media/0007.tif" alt="0007.tif"></img><p class="bijschrift">Figuur 3-c. Beoordeling van de biologische toestand van het oppervlaktewater voor het stroomgebied Maas in 2009 en 2015 (aantal waterlichamen; data t/m 2014).</p></div></section><section class="geen"><p class="heading_5" id="d3e1709">Algemene fysisch-chemische parameters</p><p>De algemene fysisch-chemische parameters chloride, pH, temperatuur en zuurstof zijn in de meeste waterlichamen goed (figuur 3-d). Zuurstof is verbeterd ten opzichte van 2009. Doorzicht volgt de ontwikkeling van algen; het percentage goed neemt toe ten opzichte van 2009. Doorzicht wordt niet beoordeeld in stromende wateren. De pH is op een andere manier uitgerekend en de beoordeling wordt daardoor iets slechter. Het percentage waterlichamen dat voor fosfor voldoet is toegenomen en voor stikstof afgenomen. Maar het stroomgebied bevat veel stromende wateren en daar zijn de normen voor fosfor en met name stikstof aangescherpt ten opzichte van 2009. Fosfor en stikstof voldoen in het hoofdwatersysteem in het algemeen aan de doelen. In de regionale waterlichamen blijven nutriënten een belangrijke oorzaak voor het niet op orde zijn van de biologische toestand.</p><div class="figuur geen" style="width: 100%"><img class="figuur" src="../media/0008.tif" alt="0008.tif"></img><p class="bijschrift">Figuur 3-d. Beoordeling van de fysisch-chemische toestand van het oppervlaktewater voor het stroomgebied Maas in 2009 en 2015 (aantal waterlichamen; data t/m 2014). </p></div><p>Meer informatie en kaarten over de algemene fysische-chemie zijn te vinden op de website van het <a href="http://www.clo.nl/indicatoren/nl0252-fysisch-chemische-waterkwaliteit-krw?i=26-208" target="_blank">compendium voor de leefomgeving</a> [44].</p></section><section class="geen"><p class="heading_5" id="d3e1738">Hydromorfologie</p><p>De hydromorfologische kenmerken zijn relevant bij het onderscheid tussen de goede en zeer goede ecologische toestand en bij het onderscheid goed en maximaal ecologisch potentieel. Op grond van de beoordeling verkeren er geen waterlichamen in de zeer goede ecoogische toestand of het maximaal ecologisch potentieel.</p></section><section class="geen"><p class="heading_5" id="d3e1753">Specifieke verontreinigende stoffen</p><p>Het percentage waterlichamen waar geen specifieke verontreinigende stoffen de doelen overschrijden is toegenomen van 1,5 naar 7,4%. De beoordeling van een waterlichaam is gebaseerd op het slechtste oordeel van de beschouwde stoffen, dus alle stoffen moeten voldoen voordat het waterlichaam als goed beschouwd mag worden. In figuur 3-e is een indicatie gegeven van het aantal stoffen dat in een waterlichaam niet voldoet.</p><div class="figuur geen" style="width: 100%"><img class="figuur" src="../media/0009.tif" alt="0009.tif"></img><p class="bijschrift">Figuur 3-e. Kaart van het stroomgebied van de Maas met de beoordeling van oppervlaktewaterlichamen voor de specifieke verontreinigende stoffen. </p></div><p>Tabel 3-a geeft een overzicht van de stoffen die niet voldoen. Het betreft ammonium, acht metalen, negen gewasbeschermingsmiddelen en onkruidbestrijdingsmiddelen en twee PAK’s (chryseen en benzo(a) anthraceen).</p><table class=""><caption class="">Tabel 3-a. Specifieke verontreinigende stoffen die niet voldoen aan de doelen in het stroomgebied Maas.</caption><colgroup><col id="col1" style="width: 50.055114638447975%"></col><col id="col2" style="width: 49.944885361552025%"></col></colgroup><thead class=""><tr class=""><th class="" colspan="1" rowspan="1" style="text-align:left"><p></p></th><th class="" colspan="1" rowspan="1" style="text-align:left"><p>Aantal waterlichamen met overschrijding (aantal beoordeelde waterlichamen)</p></th></tr></thead><tbody class=""><tr class=""><td class="" colspan="1" rowspan="1" style="text-align:left"><p>Zink</p></td><td class="" colspan="1" rowspan="1" style="text-align:left"><p>98 (142)</p></td></tr><tr class=""><td class="" colspan="1" rowspan="1" style="text-align:left"><p>Ammonium</p></td><td class="" colspan="1" rowspan="1" style="text-align:left"><p>60 (133)</p></td></tr><tr class=""><td class="" colspan="1" rowspan="1" style="text-align:left"><p>Imidacloprid</p></td><td class="" colspan="1" rowspan="1" style="text-align:left"><p>22 (25)</p></td></tr><tr class=""><td class="" colspan="1" rowspan="1" style="text-align:left"><p>Seleen</p></td><td class="" colspan="1" rowspan="1" style="text-align:left"><p>12 (19)</p></td></tr><tr class=""><td class="" colspan="1" rowspan="1" style="text-align:left"><p>Benzo(a)antraceen</p></td><td class="" colspan="1" rowspan="1" style="text-align:left"><p>11 (53)</p></td></tr><tr class=""><td class="" colspan="1" rowspan="1" style="text-align:left"><p>Metazachloor</p></td><td class="" colspan="1" rowspan="1" style="text-align:left"><p>11 (33)</p></td></tr><tr class=""><td class="" colspan="1" rowspan="1" style="text-align:left"><p>Propoxur</p></td><td class="" colspan="1" rowspan="1" style="text-align:left"><p>10 (25)</p></td></tr><tr class=""><td class="" colspan="1" rowspan="1" style="text-align:left"><p>Kobalt</p></td><td class="" colspan="1" rowspan="1" style="text-align:left"><p>10 (14)</p></td></tr><tr class=""><td class="" colspan="1" rowspan="1" style="text-align:left"><p>Chryseen</p></td><td class="" colspan="1" rowspan="1" style="text-align:left"><p>9 (34)</p></td></tr><tr class=""><td class="" colspan="1" rowspan="1" style="text-align:left"><p>Carbendazim</p></td><td class="" colspan="1" rowspan="1" style="text-align:left"><p>5 (26)</p></td></tr><tr class=""><td class="" colspan="1" rowspan="1" style="text-align:left"><p>Methylpirimifos</p></td><td class="" colspan="1" rowspan="1" style="text-align:left"><p>5 (16)</p></td></tr><tr class=""><td class="" colspan="1" rowspan="1" style="text-align:left"><p>Koper</p></td><td class="" colspan="1" rowspan="1" style="text-align:left"><p>5 (143)</p></td></tr><tr class=""><td class="" colspan="1" rowspan="1" style="text-align:left"><p>Linuron</p></td><td class="" colspan="1" rowspan="1" style="text-align:left"><p>3 (36)</p></td></tr><tr class=""><td class="" colspan="1" rowspan="1" style="text-align:left"><p>Metolachloor</p></td><td class="" colspan="1" rowspan="1" style="text-align:left"><p>2 (58)</p></td></tr><tr class=""><td class="" colspan="1" rowspan="1" style="text-align:left"><p>Trifenyltin</p></td><td class="" colspan="1" rowspan="1" style="text-align:left"><p>2 (16)</p></td></tr><tr class=""><td class="" colspan="1" rowspan="1" style="text-align:left"><p>Uranium</p></td><td class="" colspan="1" rowspan="1" style="text-align:left"><p>2 (11)</p></td></tr><tr class=""><td class="" colspan="1" rowspan="1" style="text-align:left"><p>Abamectine</p></td><td class="" colspan="1" rowspan="1" style="text-align:left"><p>1 (25)</p></td></tr><tr class=""><td class="" colspan="1" rowspan="1" style="text-align:left"><p>Arseen</p></td><td class="" colspan="1" rowspan="1" style="text-align:left"><p>1 (14)</p></td></tr><tr class=""><td class="" colspan="1" rowspan="1" style="text-align:left"><p>Thallium</p></td><td class="" colspan="1" rowspan="1" style="text-align:left"><p>1 (14)</p></td></tr><tr class=""><td class="" colspan="1" rowspan="1" style="text-align:left"><p>Zilver</p></td><td class="" colspan="1" rowspan="1" style="text-align:left"><p>1 (13)</p></td></tr></tbody></table><p>De toestand voor gewasbeschermingsmiddelen is meer in detail beschreven in de Atlas</p><p>Bestrijdingsmiddelen in Oppervlaktewater (<a href="http://www.bestrijdingsmiddelenatlas.nl/" target="_blank">www.bestrijdingsmiddelenatlas.nl</a>). Het betreft hier veelal meetpunten in kleine wateren in aanvulling op het KRW monitoringsprogramma. Door verdunning en afbraak is de overschrijding van doelen in de waterlichamen, waar deze kleine wateren op afwateren, van geringe omvang.</p></section></section><section class="geen"><p class="heading_4" id="d3e2126">Achteruitgang van de toestand</p><p>In 2009 voldeed 34,7% van de waterlichamen voor alle prioritaire stoffen aan de milieukwaliteitseisen van de chemische toestand, nu 53%. Vergelijking van de chemische toestand met die van het stroomgebiedbeheerplan 2009 is eigenlijk niet mogelijk door een aantal factoren:</p><p>Ook voor de specifieke verontreinigende stoffen worden de verschillen tussen 2009 en heden beïnvloed door aanscherping van enkele doelen en betere meetmethoden, die het mogelijk maken overschrijdingen aan te tonen. In bijlage 3 is dit nader toegelicht. Anders dan voor de beoordeling van 2009 is voor een aantal stoffen het tweedelijns oordeel gebruikt; dat betekent dat rekening is gehouden met de achtergrond concentratie en biologische beschikbaarheid.</p><p>Als gevolg van de gewijzigde behandeling van watermonsters en de ontwikkelingen in meetmethoden geeft het doorrekenen van recente meetgegevens met de doelen van 2009 ook geen goede vergelijking. Voor de prioritaire stof tributyltin is daarom een aparte analyse uitgevoerd. De meetmethode is aangepast (in 2009 werd gemeten in zwevende stof en in 2014 als opgeloste fractie), maar de methode uit 2009 is ook in 2014 ook gebruikt voor een vergelijking. Hieruit blijkt een flinke daling voor de meetpunten in het hoofdwatersysteem. Voor enkele andere onderzochte stoffen kon op deze wijze geen afname of toename worden aangetoond.</p><p>De vergelijking van de biologische toestand met de toestand van 2009 wordt bemoeilijkt door een aantal factoren. Soms is de typering van waterlichamen gewijzigd, enkele maatlatten zijn aangepast (zie paragraaf 2.2.1), metingen zijn nauwkeuriger en er is sprake van natuurlijke variatie die met de beschikbare meetjaren nog niet altijd kan worden weggefilterd. De methodische verschillen hebben echter een gering effect, waardoor de resultaten goed zijn te vergelijken. Alleen de toename van het aantal waterlichamen dat slecht scoort voor vis is vooral te wijten aan de aangepaste maatlat.</p><p>Vanwege de methodische verschillen is de waterbeheerder gevraagd per waterlichaam en per stof/kwaliteitselement aan te geven of er sprake is van achteruitgang in de toestandsklasse, die niet door methodische verschillen kan worden verklaard. Dit blijkt voor een zeer beperkt aantal stoffen en waterlichamen het geval (tabel 3-b). Er is geen sprake van achteruitgang van de specifieke verontreinigende stoffen en de biologische parameters.</p><table class=""><caption class="">Tabel 3-b. Aantal waterlichamen in het stroomgebied Maas waarbij sprake lijkt van achteruitgang, per stof of kwaliteitselement.</caption><colgroup><col id="col1" style="width: 25%"></col><col id="col2" style="width: 25%"></col><col id="col3" style="width: 25%"></col><col id="col4" style="width: 25%"></col></colgroup><thead class=""><tr class=""><th class="" colspan="1" rowspan="1" style="text-align:left"><p></p></th><th class="" colspan="1" rowspan="1" style="text-align:left"><p>Aantal waterlichamen</p></th><th class="" colspan="1" rowspan="1" style="text-align:left"><p></p></th><th class="" colspan="1" rowspan="1" style="text-align:left"><p>Aantal waterlichamen</p></th></tr></thead><tbody class=""><tr class=""><td class="" colspan="1" rowspan="1" style="text-align:left"><p>Chemische stoffen</p></td><td class="" colspan="1" rowspan="1" style="text-align:left"><p></p></td><td class="" colspan="1" rowspan="1" style="text-align:left"><p>Fysisch-chemische parameters</p></td><td class="" colspan="1" rowspan="1" style="text-align:left"><p></p></td></tr><tr class=""><td class="" colspan="1" rowspan="1" style="text-align:left"><p>Endosulfan</p></td><td class="" colspan="1" rowspan="1" style="text-align:left"><p>1</p></td><td class="" colspan="1" rowspan="1" style="text-align:left"><p>Temperatuur</p></td><td class="" colspan="1" rowspan="1" style="text-align:left"><p>5</p></td></tr><tr class=""><td class="" colspan="1" rowspan="1" style="text-align:left"><p>Kwik</p></td><td class="" colspan="1" rowspan="1" style="text-align:left"><p>5</p></td><td class="" colspan="1" rowspan="1" style="text-align:left"><p></p></td><td class="" colspan="1" rowspan="1" style="text-align:left"><p></p></td></tr></tbody></table></section></section><section class="geen"><p class="heading_3" id="d3e2329">Grondwater</p><section class="geen"><p class="heading_4" id="d3e2337">Kwantitatieve toestand</p><p>De algemene kwantitatieve toestand voor alle grondwaterlichamen wordt als goed beoordeeld. In alle waterlichamen overschrijdt de gemiddelde jaarlijkse onttrekking op lange termijn niet de beschikbare grondwatervoorraad. Veranderingen in stromingsrichtingen, veroorzaakt door menselijk ingrijpen, leiden niet tot een verschuiving van het zoet-zout grensvlak. De basiskleur van de beoordeling is daarom overal groen (figuur 3-f).</p><p>In de waterlichamen Zand Maas en Krijt Zuid Limburg zijn er regionaal problemen bij grondwaterafhankelijke terrestrische ecosystemen.</p><div class="figuur geen" style="width: 100%"><img class="figuur" src="../media/0010.tif" alt="0010.tif"></img><p class="bijschrift">Figuur 3-f. Kaart van het stroomgebied Maas met de kwantitatieve beoordeling van grondwaterlichamen (algemene toestand groen = goed en rose = ontoereikend, regionaal oordeel ontoereikend voor grondwaterafhankelijk oppervlaktewater = paars, grondwaterafhankelijke terrestrische ecosystem = rood).</p></div></section><section class="geen"><p class="heading_4" id="d3e2363">Chemische toestand</p><p>De algemene chemische kwaliteit is ontoereikend in de waterlichamen Krijt Zuid Limburg en Zout Maas (figuur 3-g). Nitraat vormt een probleem in het grondwaterlichaam Krijt Zuid Limburg; in meer dan 20% van de meetpunten wordt de Europese kwaliteitsnorm overschreden. In het grondwaterlichaam Zand Maas wordt de kwaliteitsnorm voor nitraat voor het eerst in iets minder dan 20% van de waarnemingen overschreden, zodat het doel voor de beoordeling van het grondwaterlichaam is gehaald. In Krijt Zuid Limburg wordt ook de drempelwaarde voor totaal fosfor overschreden. Op de zandgronden in Duin Maas is ook sprake van belasting van het grondwater door uitspoeling van fosfaat. De gehalten bevinden zich hier echter ruim beneden de drempelwaarde. In Zout Maas zijn er ook problemen met gewasbeschermingsmiddelen en nikkel.</p><p>Regionaal veroorzaakt grondwater problemen in oppervlaktewater en terrestrische ecosystemen. Dit speelt in de waterlichamen Zand Maas en Krijt Zuid Limburg. Drinkwatervoorzieningen worden beïnvloed door te hoge gehalten aan gewasbeschermingsmiddelen en nitraat. Dit speelt ook in de waterlichamen Zand Maas en Krijt Zuid Limburg. Bij sommige grondwaterwinningen voldoet de grondwaterkwaliteit niet aan de drinkwaternormen, waardoor additionele zuiveringen moeten plaatsvinden. Er is geen sprake van een significante en aanhoudend stijgende tendens van de concentratie van een verontreinigende stof ten gevolge van menselijke activiteiten.</p><div class="figuur geen" style="width: 100%"><img class="figuur" src="../media/0011.tif" alt="0011.tif"></img><p class="bijschrift">Figuur 3-g. Kaart van het stroomgebied Maas met de chemische beoordeling van grondwaterlichamen. Algemene toestand groen = goed en rose = ontoereikend. Regionaal oordeel alleen aangegeven indien ontoereikend: voor grondwaterafhankelijk oppervlaktewater in paars, voor grondwaterafhankelijke terrestrische natuur in rood en voor drinkwaterwinningen met een zwarte stip).</p></div></section><section class="geen"><p class="heading_4" id="d3e2389">Achteruitgang van de toestand</p><p>Er lijkt in enkele waterlichamen sprake van een achteruitgang ten opzichte van 2009 voor de inschatting van de effecten van de hoeveelheid grondwater op terrestrische natuurgebieden. In het stroomgebiedbeheerplan van 2009 is alleen achteruitgang ten opzichte van 2000 bekeken. Veel beheerplannen Natura 2000 zijn na 2009 gereed gekomen. Deze geven de gewenste hydrologische situatie voor het per gebied omschreven natuurdoel. Vergeleken met dit referentieniveau is de toestand van de grondwaterafhankelijke terrestrische ecosystemen veelal niet goed. Er is dus geen sprake van een verdere achteruitgang, maar wel met een ontoereikende situatie met lokaal te lage grondwaterstanden en/of slechte grondwaterkwaliteit.</p><p>Een nadere uitleg van de toestand per waterlichaam wordt gegeven in de factsheets (<a href="https://www.waterkwaliteitsportaal.nl/" target="_blank">www.waterkwaliteitsportaal.nl</a>).</p></section></section></section></section></body></html>